---
title: Om AuroraHuset
layout: ~/layouts/MarkdownLayout.astro
---
Aurora betyder morgenrøde eller daggry – det første lys efter mørket.
Navnet symboliserer håb og forvandling og afspejler vores tro på, at en ny begyndelse altid er mulig.

Aurorahuset er et krisecenter, hvor kvinder og deres børn tilbydes midlertidigt ophold i trygge, omsorgsfulde og professionelle rammer. Vi arbejder ud fra **Traumebevidst Tilgang, Recovery** og **Responsbaseret Praksis** – og bygger vores indsats på værdier som **respekt, ligeværd og handlekraft**.

AuroraHuset blev etableret i 2025. Bag huset står et erfarent team med mange års praksis i arbejdet med voldsudsatte kvinder og børn. Medarbejderne i Aurorahuset er erfarne socialrådgivere og pædagoger, der arbejder fagligt funderet og med professionelt engagement for kvinder og børn i udsatte livssituationer.

Vi arbejder med en **kønsbevidst og værdibåret tilgang**, inspireret af feministiske perspektiver på vold, modstand og solidaritet. Det betyder, at vi anerkender, hvordan køn, seksualitet, etnicitet og sociale forhold påvirker menneskers liv og møde med systemet – og at vi aktivt arbejder for at styrke kvinder og børns **rettigheder, værdighed og selvbestemmelse**.

AuroraHuset er godkendt af Socialtilsynet til at drive krisecenter efter **Servicelovens §109**. 
Læs mere på [Tilbudsportalen](https://tilbudsportalen.dk/tilbudssoegning/tilbudDetaljeside/index?tilbudsid=ITL-6700&afdelingsid=5148e85a-5c16-418e-9a00-834987930b65&aktivtMenupunkt=ALLE_TILBUD)

## Værdigrundlag

*"Jeg rejser mig – som daggryet, der nægter at lade sig skjule af natten"* — Maya Angelou, “Still I Rise” (1978)

Vi møder kvinder og børn med respekt, støtte og tryghed – og ser deres ressourcer og muligheder frem for de begrænsninger, der kan præge handlinger.

Vi arbejder blandt andet for at: 

* Bring håb og omsorg til kvinder og børn, der har været udsat for vold
* Styrke ressourcer i trygge rammer
* Give børn mulighed for at bearbejde oplevelser og udvikle sig
* Forebygge vold og støtte beboere i at rejse sig efter undertrykkelser

I praksis betyder det, at beboeren er i centrum, støttes individuelt og mødes med ligeværdighed. Vi styrker handlekraft, selvværd og håb – for at skabe en fremtid uden vold.

## Formål

AuroraHusets arbejde har til formål at:

* Styrke kvinders og børns handlekraft og håb ved at se dem som hovedaktører i eget liv
* Skabe trygge og stabile rammer, hvor oplevelser med vold kan bearbejdes, og tillid genopbygges
* Støtte forældreskabet og hjælpe børn ud af mistrivsel gennem en helhedsorienteret indsats
* Sikre, at mødre og børn bliver hørt og mødt med respekt – både individuelt og i fællesskab
* Forebygge og handle hurtigt på mistrivsel hos børn med fokus på sikkerhed, relationer og udvikling

- - -

# Tilgang & metoder

## Traumebevidst organisation

AuroraHuset bliver bygget op som en **traumebevidst organisation**.
Det betyder, at vi tilrettelægger både rammer, relationer og indsatser med forståelse for, hvordan vold, overgreb og tab påvirker mennesker – og med fokus på **tryghed, stabilitet og genopbygning**.

Vi arbejder ud fra principper om:

* Tryghed og forudsigelighed i hverdagen
* Respektfulde relationer og tydelige rammer
* Anerkendelse af kvinders og børns forsøg på modstand
* Forståelse for traumer og deres indvirkning – uden at gøre traumer til hele fortællingen

En traumebevidst tilgang er ikke behandling – men en **grundholdning og en måde at organisere praksis på**, der forebygger yderligere traumatisering og styrker den enkeltes trivsel.

AuroraHuset certificeres af **Institut for Traumebevidst Praksis**.

Traumebevidst tilgang bygger på seks grundprincipper:

1. Tryghed
2. Pålidelighed og gennemsigtighed
3. Peer-støtte
4. Samarbejde og gensidighed
5. Empowerment, stemme og valg
6. Kulturelle, historiske og kønnede perspektiver

## Metoder

### Recovery

Recovery handler om at genfinde mening, håb og livsmod efter kriser og traumer. I AuroraHuset betyder det, at beboere og børn ses som **aktive deltagere i deres eget liv** – ikke som passive modtagere af hjælp.

Det indebærer:

* At vi tager afsæt i den enkeltes ønsker, mål og ressourcer
* At vi arbejder med håb som drivkraft for forandring
* At vi støtter beboerne i at tage små skridt mod større selvstændighed og livsmestring

### Responsbaseret praksis (RBP)

Responsbaseret praksis anerkender, at kvinder og børn **har handlet og gjort modstand** – også midt i volden. Vi fokuserer på at se, anerkende og italesætte denne modstand.

Det betyder:

* At vi fokuserer på kvindens **handlekraft frem for hendes mangel**
* At vi dokumenterer volden og taler åbent om den – uden at placere skyld på den voldsudsatte
* At vi støtter den enkelte i at sætte grænser, genvinde værdighed og handle på egne præmisser

Vores tilgange og metoder styrker kvinders og børns **position som hovedaktører i deres eget liv**. Støtten handler ikke om at “fikse” nogen – men om at stå ved siden af og skabe plads til udvikling, refleksion og nye muligheder.

Aurorahuset er både medlem hos LOS- Landsorganisationen for sociale tilbud og Dansk Sundhed og Velfærd
